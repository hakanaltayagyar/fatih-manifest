---
date: 2025-05-15T13:39
tags: []
---


# Mevcut Durum

## Mevcut SEO

Elimizde daha önce SEO çalışması yapılmış, köklü ve karmaşıklaşmış bir kod tabanına sahip sunum aplikasyonu var. İnteraktif bir katalog ve fazla miktarda optimize edilmemiş, CDN dağıtımı kullanılmayan görsel içerik söz konusu. Bu bağlamda uygulamayı teknik bakımdan SEO uygulanabilir hale getirmek çok zorlaşıyor ve halihazırda yapılan çalışmalardan cevap almak da mümkün olmuyor. Kişisel teşhislerimden bazıları,

* Uygulamada Lazy-loading kullanılmıyor. Tüm içerik, end-user herhangi bir sayfayı talep ettiği an yüklenmeye zorlanıyor ve bu sayfalara erişim süresini daraltıyor.
	* Bu, temel kullanıcı davranışlarına aykırı bir kullanıcı deneyimi yaratıyor zira istatistiklere göre kullanıcı, talep ettiği sayfanın ilk 3 saniye içerisinde tam anlamıyla yüklenmemesi ve ilgisini çekmemesi durumunda sayfayı terk ediyor.
* Uygulamada kullanılan tasarım, genel tasarım prensiplerine uygun değil. Kullanılan HTML Classlar obfuscation geçirmemiş(kopya ihtimaline karşı karıştırma/karmaşıklaştırma) ve Türkçe yazılmış, Grid yapısını korumak için boş <div/> classlar ile ortalama yapılmaya çalışılmış. Bu, SEO ve LCP metriği bakımından performansa ket vuran, semantik nitelik barındırmayan ve her yönüyle uygulamanın sunumuna ve kullanıcının deneyimine zarar veren bir durum.
	* Obfuscation geçirmemiş HTML, Page Ripper yazılımlarla doğrudan kopyalanabilir -> Her ne kadar sektörünüzde karşılaşmanız neredeyse imkansız olsa da copy-cat dolandırıcılık yöntemleri için uygulamanız kopyalanabilir ve firmanız adına açılmış sahte, görüntüde aynı fakat arkada kötü niyetler yürütülen yazılımlarla karşılaşabilirsiniz. Bu en çok finans ve telekomünikasyon sektöründe gerçekleşir fakat başınıza kesinlikle gelmeyeceğinin garantisi yok.
	* Obfuscation, yine RIP edilebilir ama değişiklik yapmak ya da yeni sayfalar yaratmak zorlaşır, **net bir çözüm değildir lakin faydalıdır.**
* Verimli ve ücretsiz CDN çözümleri bulunmasına rağmen, (CloudFlare-daha önce kullanıp güvendiğim ve kesinlikle ideal bir çözüm- ya da ücretli alternatif Vercel vs.) uygulamada herhangi bir CDN barındırılmıyor. Bu, barındırma servisi sağlanan jeolokasyon haricinde(Hostingin bulunduğu vilayet ya da ülke) uygulamadaki içeriklere ulaşmayı zorlaştıran en önemli faktörlerden birisi. Görsel içeriklerin yüklenmesinde hız, lazy-loading ve CDN sayesinde mümkün oluyor. Tasarlanacak yeni aplikasyonda bu husus göz önünde bulundurularak hareket edilmeli.
* CDN, Web sitesinde bulunan ve kullanıcıya yüksek öncelikle ulaştırılması gereken içeriklerin ülke ya da dünya üzerinde dağıtık sunucularda barındırılmasını ve HTTP Request durumunda, yani herhangi bir kullanıcının aplikasyona erişim sağlamak istemesi sonucunda bu içerikleri en yakın sunucudan çekmesini mümkün kılıyor. Modern webte kullanılması elzem ve mevcutta kullanılmaması büyük bir eksiklik.

### Teknik Bakımdan SEO

Google’ın index kurallarının hatrı sayılır derecede önde gelen performans kriterleri, mevcut aplikasyon tarafından karşılanmıyor. Domain geçmişi ve mevcut içeriklerin yıllanması sebebiyle yerel markette arama motoru başarısı elde edilse de bu, rakip firmalardan herhangi birinin daha randımanlı çalışma yapmasıyla ekarte edilebilecek bir avantaj. Kısa vadede yerel market uygulamasında bu durumun çözülmesi, kod tabanı değişmeden neredeyse imkansız.

First Contentful Paint -> 1800ms -> Orta kritik
Largest Contentful Paint -> 9100ms -> Tolere edilebilecek zamanın çok üstünde
Cumulative Layout Shift -> 1754ms -> Tolere edilen rakam genelde 0-200 ms, optimum ve yakalanmak istenen rakam 100ms

General Speed Index -> 7700ms -> arama motorunun uygulamamızı öncelikli arama sonucu haline getirmesini istiyorsak bu rakam, bizi içinden çıkılmaz bir teknik açmaza sokuyor ve daha iyi bir teknik yol izlenmesi zaruri.

### Link Building Bakımından SEO

İncelenen en yakın rakipler(arama sonuçları baz alınarak) bizimle aynı miktarda anasayfa backlinklerine sahip. Backlink, kısaca bizden bağımsız lakin otoriter web sayfalarının, özellikle sektörle ilişkiliyse bizden bahsetmesi anlamına geliyor. Sektörle ilişkili web sayfalarından bizim aplikasyonumuza çıkartılan dış bağlantılar, backlink tabanını oluşturur. Fatih Ferforje’nin belli sayfalarında neredeyse binlerce back-link bulunsa da bunların çoğu Facebook referanslı katalog paylaşımları ve verimli bir link building stratejisi izlediğimiz söylenemez. SEO başarısında en yüksek nitelikli fayda elemanı backlink olduğundan; yeni bir aplikasyon ya da SEO projesinde link building’e önem vermek daha nitelikli ve sonuçları daha gözlemlenebilir bir konsept.

### İçerik Bakımından SEO
SEO, back-link ve içerik üzerinden yorumlanır. Her ne kadar performans kriterleri önem arz ediyor olsa da başlıca kaygımız, düzenli aralıklarla SEO kurallarına uygun içerik akışı olmalı. Arama motoru kar maksimize etmek istemiyor, nihai kullanıcıya fayda yaratacak içeriği en hızlı şekilde kullanıcıya iletmek istiyor. Kullanıcının bizden fayda göreceğini kanıtlamamız için verimli bir içerik üretim stratejisi izlememiz zaruri. Ceza skorunun artmaması için içeriklerin her ülkede yerel dile göre kopyalanmadan özgün biçimde üretilmesi gerekiyor. Yazım kurallarına son derecede dikkat edilmeli ve içerik semantik biçimde düzenlenmeli-örneğin başlıklar h1 vurgu etiketli, paragraflar <p/> etiketli, akışın semantik olması HTML’den bağımsız bir durum, yayınlayan kişi hata yaparsa HTML de hatalı olur-, vurgulamalar doğru olmalı. SEO için en verimli kelime sayısı 1500 ve üzeri. Google, zengin içeriğe değer veriyor. 1500 kelimede ortalama 30 kez anahtar kelime vurgusu yapılabilir. Bu da çok verimli bir içerikte kullanılacak anahtar kelime havuzunda uygulamanın öne çıkma ihtimalini çok arttırabileceğimiz anlamına gelir. Dikkat edilecek en önemli husus içeriklerin özgün ve kopyalanamamış olması. Google, Duplicate Content için bir çeşit ceza skoru barındırıyor ve cezalı domainler arama sonuçlarında algoritma tarafından geriye itiliyor. Alan adımızın ceza geçmişi mümkün olduğunca incelenmeli ve sorunlar ayıklanmalı.


## Kanaat
SEO, üzerinde ne kadar çalışma yapılırsa yapılsın içerik ve link-building olmadan yüksek başarı yakalanacak bir konu değil. Sadece varlığımızı sürdürerek başarı yakalamamız asırlar sürer. Performans sorunları çözüldükten sonra doğruca medyatik bir girişimde bulunulmalı ve marka, kendi sektöründe içerik bakımından yayılmaya başlamalı. SEO = Düzenli içerik + Backlink + Performans
Manifestoyu doğaçlama ve kısa tutmak adına detaylı yol haritası çıkartmayacağız. Kompleks ve ulaşılamaz bir hedef söz konusu değil. Sektörde çoğu zaman arama hacmi 15 bini geçmediğinden, verimli içerik üretim stratejisiyle bu arama haciminden fayda sağlamak orta ve uzun vadede kesinlikle zor değil.
***

## Mevcut Tech-Stack

#### Mevcut Tech-Stack’in Dezavantajları

Web sitenizde kullanılan tüm teknolojileri, teknik bir bilgi sahibi olmadan görüp sıra sıra araştırarak anlayabilirsiniz. https://builtwith.com/
Web sitenizin bağlantısını bırakın, kullanılan teknolojilerin hepsi önünüzde listelenecek.

Sunumumuz, yani teknik ismiyle landing aplikasyonumuz; şu an Vanilla PHP, JQuery gibi çağ öncesi teknolojiler ile sağlanıyor ve muhafaza ediliyor. Her ne kadar bunlar SEO’ya doğrudan zarar vermiyor olsa da bu kod tabanının güncellenmesi, bakım görmesi ve güvenlik açısından kalibre edilmesi zorlaşır. Kod tabanında inherit edilen, yani her sayfaya yansıyan ve yanlış yapılan tek bir semantik hata; sitede tekrar eden onlarca, belki yüzlerce SEO düşmanı hataya dönüşür. Kendimizi bundan korumak için mümkün olan en yalın tech-stack anlayışını kullanmamız gerekiyor.

### Güvenlik Kaygıları
Doğrudan web sitesi hedef alınarak veriler ele geçirilebileceği gibi, SEO çalışmalarında rakip firmalar gray-zone tekniklere başvurarak bizden backlink çalabilir ya da bizi geri düşürmek için başka teknikler kullanabilir. Bir sonraki aşamada bu detaylara daha kapsamlı yaklaşacak olsam da bahsetmek istediğim en büyük endişelerden biri, Vanilla PHP ve JQuery uygulamalarda form içeriklerinin sanitize edilmemesi ve gerekli önlemler alınmaması durumunda XSS(Cross Site Scripting) ya da SQL Injection(Veritabanına yetkisiz isteklerde bulunarak uygulamayı hacklemek) zaafiyetlerine sebep olabilmesi. En yaygın web zaafiyetlerini tespit eden OWASP projesine göre XSS ve SQL Injection, dünyanın en yaygın iki zaafiyeti. Çalışılan firmadan bu konuda herhangi bir uygulama söz konusu mu, söz konusuysa ne gibi teknikler kullanılıyor hususunda bilgi alınmalı. İş planlarımız bir noktada teknik ve SEO odaklı olmaktan çıkmalı ve güvenliğe de yönelmeliyiz. İlgi duyuyor olsam da tam yetkin bir penetration tester ya da güvenlik mimarı olmadığımdan, temel ve basit güvenlik sorgulamalarını şimdilik Burp Suit/OWASP üzerinden gerçekleştirebiliriz. İlgi duyarsanız otomasyonla güvenlik raporlarını oluşturup iletebilirim.


#### Crawling
Crawling, bir web sitesi üzerinde hedef alınan toplu içerikleri (Örn. fiyat bilgisi, ürün ismi/görseli/tipi) tek bir dedicated-script ile toplamak anlamına gelir. Industrial/Manufacturing klasmanı web uygulamalarında rakip firmalar ya da market araştırması yapmak isteyen Marketing/Startup Agency’ler, bu gibi gray-zone tekniklere başvurarak iş akışı ve ürün gamı hakkında haksız biçimde bilgi elde edilebilir. Fatih Ferforje’nin robots.txt dosyasında buna mani olmak için koyulmuş kurallar ya da yasal uyarılar yok. Yani halihazırda tüm içeriklerimizi herkese hiçbir yaptırım olmaksızın verebileceğimizi beyan ediyoruz çünkü arama motoru ve kanun, bu konuda bir koşul taşıyorsak bunu robots.txt metnimize yazmamızı, yazmıyorsak da barındırdığımız her bilginin topluca çekilebileceğini belirtiyor. Kataloglarımız şu an çekilebilir, yorumlanabilir ya da taklit edilebilir. En başta bahsettiğim HTML Class Obfuscation, Crawling’e engel olmak için çok verimli bir çözümdür.
### Hacklink’e Sebep Olabiliriz
Hacklink, bir web sitesinden haksız biçimde backlink çıkışı almak için kullanılan yöntemlerdir. Yani bizim rızamız ya da bilgimiz olmadan sektörden herhangi bir firma ya da kişi çalışma yapmak isterse, hacklink satışı yapan yasadışı forumlar ya da hackerlar web sitemize rakip firmalara dair linkler gömebilir. Bu çok kapsamlı bir konu olduğundan ve engellemek için yukarıda bahsettiğim form submit sanitization uygulamaları gerektirdiğinden, ayrıca nadir bir durum olduğundan şimdilik main-concern çerçevesinde değerlendirilemez. Zannımca sektördeki kimse, bu gibi tekniklere dair bilgi sahibi değil. Source-code kontrol edilerek çok kısa zamanda web sitesi hacklink barındırıyor mu diye kontrol edilebilir.

***
## Mevcut Mimari
Mevcut mimari multilangual fakat .com.tr uzantıda yürütülüyor. Yani Türkiye için üretilmiş bir web sitesini uluslararası çapta yayında tutuyoruz, arama motoru bunu önemsemez ya da önemsese bile ilk sayfada çıkartmaz. Sadece EN/TR implement edildiğinden bu, standart bir yaklaşım ve herhangi bir zararı bulunmuyor. Aksine olması gerektiği gibi bulunuyor. Yine de uluslararası marka tanınırlığı için tek başına yeterli gelmesi mümkün değil.

Necip Bey, sadece sizin okuduğunuzu varsayarak ya da ben sunmuyorsam diye size ithafen konuşuyorum. İzlediğiniz mimari yanlış ya da sonuçsuz kalacak bir mimari değil. SEO için birden fazla uygulama ile jeolokasyonu hedef almak, aslında doğru ve uzun vadede çok fayda sağlayacak bir yaklaşım. Lakin bunun eğer düzenli bir SEO stratejisi kullanacaksak sürdürülebilir olmadığını belirtmem gerekiyor. İlk görüşmemizde bunu yeterli biçimde açıklayamadığımı varsayıyorum, heyecanımı makul görün. Kaldı ki düzenli SEO stratejisi yürütmezsek, amacınıza mümkün olduğunca hızlı ulaşmamıza da imkan yok.

Teknik bakımdan bir uygulamanın düzenli bakım görmesi, kontrol edilmesi ve içerik eklenebilmesi için düzgün bir iş akışına sahip olması gerekir. Bu hedef, başlıca tek bir uygulama için hiçbir çaba gerektirmeden uygulanabilir olsa da birden fazla uygulama kullanılması durumunda çok sayıda problem yaratır.

### Statükocu Yaklaşım, SEO’ya düşmandır.
Mevcut durumu korumak/kurtarmak maksadıyla ileriye dönük SEO hamleleri yapmamak, kısa vadede durumu kotarıp orta ve uzun vadede alınabilecek olanlardan çok daha düşük ve/ya kötü sonuçlar doğurur. Kurulacak sistemin akışına dair düşünce biçimini inovatif tutup, her seçeneği ve her ihtimali değerlendirmek istiyorum.
***
## Halihazırda İzlenen Yolun Dezavantajları

#### 1 - Evet, doğru. Sadece içeriksiz bir SEO stratejisi varsa.

Birden fazla jeolokasyon odaklı uygulama, backlink trafiği ve zamanla kazanılacak yerel alan adı otoritesi için mükemmel bir yaklaşım. Amazon, kendi hizmetleri için bu yöntemi kullanıyor fakat teknik mimari bakımından bizden farklı yaptığı bir şey var. Amazon, en başında bir alışveriş platformu olduğu için kataloglama yapmak, düzenli veri giriş çıkışını mümkün kılmak ve bunu tahayyül edilemeyecek kadar fazla başka teknolojik altyapılara entegre etmek zorunda.

Sizin fikriniz özünde doğru ve verimli fakat teknik açıdan ilerleyen süreçte problemler oluşabilir.
#### -> Bunu yapmak için Headless CMS(Başlıksız ya da Gövdesiz denebilecek bir İçerik Yönetim Sistemi) kullanmak zorundayız, Amazon da böyle yapıyor.

Hayal edelim. Varsayımsal olarak 8 ülkede barındığımızı düşünelim ki bu sayı, onlarca olabilir. İngiltere’de, Rusya’da, Nijerya’da, Kenya’da, BAE’de, Türkiye’de, Amerika’da ve Avustralya’da varolmak istiyoruz. Her lokasyon için dedicated yaklaşım sergiliyoruz ve ayrı hosting, ayrı alan adı kullanıyoruz. Bu noktada her şey normal. Bu yol izlendiğinde, yıllar içerisinde kendi konumunda prestij kazanıp aramalarda markayı öne taşıyacak sonuçlar elde etmek mümkün. Fakat sadece **yıllar** içerisinde. Çünkü en başında söylediğim gibi, link building ve düzenli içerik olmadan SEO, sadece yap-bırak-bekle modeline dönüşür. O prestiji kazanmak sadece varlığımızı sürdürerek bekleyeceksek yıllar alır.

#### Akla Gelen İlk Çözüm
Her ülkede içerik yayınlamak. Evet, bu da en başında normal ve izlenebilir bir yol. Bu durumda başımıza gelecekleri sıralamak istiyorum.

* Artık her ülkede dependency geliştirdiğimiz bir freelancer yazılımcı ya da yazılım ajansı ve yazılım tabanı var.
	* Uygulamamıza bakım yapmaları için onlara bağımlıyız ve çıkar çatışması durumunda başka insanları bulmak için bürokratik bir kabus yaşayacağız çünkü her ülkede yazılım marketi farklı çalışıyor, zaman dilimi farkları ve iletişim eksikliği doğuyor. Teslim edilen yazılımdan anlayacak yeni insan bulmak, süreci daha da kötü hale getirir.
* Her ülkede içerik üretecek copywriter tutmak zorundayız, denizaşırı ülkelerde içerik üretmek bazı dil gruplarında outsourcing(daha ucuza remote freelancer/ajans vs. tutmak) ile mümkün olsa da yerel marketi dışa kapalı ve dili az konuşulan yerlerde yerel pazara mahkumuz. İkinci bir otorite barındırmak ve redaktör görevi görmesi için düzenli ödeme yapmak zorundayız. (Daha önce Outsourcing için freelancer platformu kurmak gibi bir fikrim vardı, bu konuda kapsamlı araştırmalar yaptığımız için kendi bilgi birikimim dahilinde belirtiyorum.)
	* İçerik yükü arttıkça redaksiyon, düzenleme ve masraf sıçrama yapacak. İçerikleri eklemesi ve yönetmesi için firmadan bağımsız birden fazla insana bağımlı olacağız. Uzun vadede sürdürülebilir değil ve masraflı.
* Senkronizasyon kabusu. Sosyal medyadaki varlığımız ile web aplikasyonu arasında köprü kurmak için yine yabancı ajanslara ya da freelancerlara ihtiyaç doğacak. Firmanın internetteki varlığı, ticari bir üçgene dönüşecek ve geçen zamana paralel biçimde adisyon kabaracak. İstenmeyen sonuçlara sebebiyet verecek bir zincirin kısmen masum görünen başlangıç aşamasındayız.

## Hakimiyet azalacak, bağımlılık artacak.
Kozmopolitik bir SEO ve marka açılımı stratejisi benimsediğimiz sürece, marka imajına ve yapılanlara hakimiyetimizi kaybedeceğiz çünkü bu, merkezi bir ticari oluşum için fazla merkeziyetsiz bir internet yaklaşımı. Size en başında altdizin fikrini, /en, /fr, /ru stratejisini tavsiye etmemin sebebi bu. Çok daha az masrafla çok daha fazla bütünlük ve avantaj yaratacak başka stratejiler var. 

#### Scalability Problemleri
Yeni bir modül geliştirdiğimizi varsayalım, artık internet üzerinden sipariş yönetmek istiyoruz ya da yeni bir uygulama fikrimiz var. Bunun entegrasyonunu sağlamak için her bir ülkedeki temsilciler ya da yazılımcılar ile ayrı bürokratik süreç başlar. Her ülkenin farklı çerez politikaları, farklı yazılım kuralları var. Zaman içerisinde istismara açık çerez politikalarıyla, yönetilemez bir sürece adım atacaksınız. Yeni bir modülü her codebase’e ayrıca entegre etmek, tek bir masrafı bulunduğunuz ülke sayısı ile çarpmanız anlamına geliyor. 


#### Analitiklerin takibi zorlaşıyor.
Her bir ülkede farklı analitik yazılımı kullandığımızı hayal edersek, bu verileri birbiriyle örtüştürmek imkansız. Belki ilk bakışta gereksiz bir özellik gibi gelecek fakat bir kullanıcının web sitesinde ne kadar zaman geçirdiğini incelemek, nerede çıkmaya karar verdiğini ya da nerede tıkandığını görmek SEO aşaması için en önemli unsur olsa da bundan ziyade uygulamayı iyileştirmek için çok önemli. Kullanıcı deneyimini iyileştirmek için bu analizlere ihtiyacımız var ve her ülkeden farklı analitik yazılımlarla elde edilen verileri bağdaştırıp bir kanaate varmak imkansız. Ayrıca her uygulamanın UI/UX(Kullanıcı Arayüzü/Kullanıcı Deneyimi) ufak da olsa farklılıklar göstereceği için, ulaşılan kanaat sonucunda değişiklik yapmak çok zor, masraflı.
***
## Nasıl Düzeltilebilir?

## Hibrit Yaklaşım

Altdizin fikri size verimsiz geliyor olabilir ve bu doğal bir kaygı. Birçok marka hala altdizin stratejisini kullansa da siz daha vizyoner bir yaklaşım sergileyip jeolokasyon odaklı ilerlemek istiyorsunuz. Bu, takvimi tersine çeviriyor. Kısa vadede alan adı otoritemizden faydalanamıyoruz ve dağıtık bir gelişim tablosu göreceğiz. Orta vade ve uzun vade hedeflerini de çok olumlu etkiliyor. Görüşmemizden sonra üzerine kendi başıma beyin fırtınası yapınca, ayrıca araştırınca gördüm ki bu fikir gerçekten altdizin stratejisine kıyasla uzun vadede iş bitirici. Kısa vadede neredeyse hiçbir fark göremeyecek olsak da biraz saha araştırması yaptım. Karşılaştığım sonuçlara göre 12 ay itibariyle bunun olumlu sonuçlarını yakalayabileceğimiz kanaatindeyim. Tabii ki benim içerik ve link building odaklı yaklaşımımı kullanmanız durumunda, öteki türlü nereye varacağını ben de kestiremiyorum. 

Jeolokasyon odaklı açılımda, her bir alan adının kendi konumunda otorite geliştirmesi gerekiyor. Her ülke için farklı bir gelişim sergileyeceğimizi varsayıyorum çünkü sektöre çok yabancıyım ve kelime havuzu araştırması yapmak çok zaman alacağından onu bu metine dahil edemiyorum. Siz her ülkede bu sektörün arz talep dengesini tanıdığınızdan, bu gelişimi de o sağduyunuza dayanarak yorumlayabilirsiniz.

Şimdi anafikire gelelim, ben merkezi bir yaklaşım tercih ediyorum ve siz dağıtık bir yaklaşım istiyorsunuz. İkisini birleştirirsek, yukarıda da bahsettiğim Amazon stratejisine yaklaşıyoruz, hatta kendi sektörünüz ve Türkiye’de bulunan her çeşit marka arasında muhtemelen öncül bir vizyon yürütmüş oluyorsunuz. 

***

# Yeni Aplikasyon

### Kullanılacak Mimari

### Headless CMS
Headless CMS nedir diye aratmak zorunda kalmayın, burada tanımını yapayım. WordPress ve Joomla gibi çözümleri tanıyorsunuz ve dünya üzerindeki web sitelerinin büyük bir kısmını WordPress yürütüyor, bu bakımdan CMS yaklaşımının verimli ve başarılı olduğunu biliyoruz. Yine de dezavantajları söz konusu. 

Gerçek hız istiyorsak, bizim WordPress’in gövdesine ihtiyacımız yok, ayrıca her ülkede ayrı bir WordPress altyapısı yürütmek sancılı olabilir. Gövdeden kastım, siteyi açtığınızda gördüğünüz her şey. Content Management, fonksiyonel bakımdan aşikar şekilde ihtiyaç duyduğumuz bir unsur fakat onu gösteren arayüze ve ek middleware ve pluginlere ihtiyacımız yok. Bu yüzden gövdesiz bir CMS tercih edeceğiz. 

Bu konuda en iyi seçeneğimiz Strapi. WordPress’in ek külfetleri olmadan yürütülen hali gibi varsayabilirsiniz. Henüz alternatif aramalarını ve mukayese aşamasını yürütmediğimden, ilk araştırmalarımdaki en optimum seçenek olduğu için tavsiye ediyorum, süreç içerisinde alternatiflerini de detaylıca inceleyebiliriz.

Strapi, bizim merkezimiz olacak. Tıpkı faaliyet yürüttüğünüz asıl konum gibi, ofisinizdeki bilgisayarda her daim açık olan ve inceleyebildiğiniz bir merkez hayal edin. Strapi, bu görevi görüyor; bu bakımdan beyin olarak nitelendirebiliriz.
***
## Landing Aplikasyonu

İçeriğini dilediğimiz gibi seçebildiğimiz, üzerine ek özellikler getirebileceğimiz bir uygulama olacak. Kimiz? Ne yapıyoruz? Nasıl yapıyoruz? Ne satıyoruz? Kataloglarımız, tanıtımlarımız, iletişim bilgilerimiz. Bana gösterdiğiniz Rusya portunu ele alabilirsiniz.

-> Detay bu noktada ortaya çıkıyor, bu landing uygulaması, kimliğini kendi ülkesinde ve kendini yaratan kişide değil, ofisinizdeki Strapi CMS’ten alacak. Yani bu bakımdan her ülkeye açtığımız port, Denizli’deki beynin bir uzvu olacak. SEO’da yayılmacı politikamızı en verimli şekilde, sizin istediğiniz ve benim tavsiye ettiğim metoda uygun yürütecek strateji bu. Amazon, jeolokasyon tabanlı alışveriş kataloglarında bu mimariyi kullanıyor.

**Dilediğimiz zaman başka bir ülkeye bir saatlik çabayla açılabiliriz,  -> web sitesinin çevirisi ve gerekli API bağlantıları -> sonrası Tek Tık -> Deployment, artık o ülkenin internet pazarındayız.**

Web tasarımın ne denli sanata dönüşebileceğini görmek isterseniz, boş bir vaktinizde
Awwwards isimli platformu da ziyaret edin. Henüz ben bile Awwwards klasmanında tasarımları kafamda oturtmakta zorlanıyorum lakin bir gün birlikte çalışırsak, önümüzdeki 12 aylık vadede en az görecekleriniz kadar kaliteli bir görsel deneyim yaratacağımın sözünü de size ferah bir gönülle veriyorum. 

***
## Kullanılacak Teknoloji

İlk bakışta hızlı geliştirme, bakım kolaylığı ve verimlilik bağlamında arayüzü yazmak için SvelteKit kullanmak arzusundayım. Spesifik olarak bir front-end kütüphanesi arzunuz olmadığından, avantajlarını gösterdiğimde sizin de benimseyip kabul edeceğinize inanıyorum. SvelteKit dinamik bir arayüz geliştirme kütüphanesi, yani bu; her bir sayfanın yeni bir HTTP isteği oluşturmadan, dinamik şekilde yükleneceği anlamına geliyor. Kullanıcı bir sayfadan başka bir sayfaya geçerken dönen bir daire görmeyecek ya da beklemeyecek;

Seç -> Tıkla -> Arkaplanda oluşturulan sayfa tarayıcıya sunulsun-Beklemeden, sayfa yeniden yüklenmeden, yükleme daireleri çıkmadan-

Beklentilerimizi fazlasıyla karşılayacak miktarda hızlı ve SSR(Server Side Reloading) kullanıldığı sürece %100 SEO uyumlu. Güncel teknolojileriniz, bunu sağlamanın kıyısından bile geçemiyor çünkü her sayfa ve talep için yeni bir request yollayıp, statik bir sayfa döndürüyor. Bu SEO’ya her koşulda doğrudan ket vurmasa da kullanıcı deneyimi bakımından tatsız bir görsel oluşturuyor. Size örneklerini gösterdiğimde aradaki farkı ben belirtmeden hissedeceksiniz.

Ayrıca Headless CMS stratejisiyle arayüzde kullanılan her teknolojiyi gönlümüzce revize edebilir, dilersek tamamen baştan yazabiliriz çünkü içeriğimiz, kataloglarımız ve göstermek istediğimiz her bilgi merkezde güvenli biçimde bekleyecek. Biz, bunların kullanıcıya nasıl iletileceği konusunda tamamen özgürüz. Mevcut uygulamada bunu mümkün kılmak tam anlamıyla imkansız.

Dağıtık uygulamalar ve veritabanları mimarisinde yeni bir teknoloji uygulamak istedik diyelim, güncellemeyi her şeye en baştan başlayıp aylar sürecek masraflı bir prosese dönüştürmüş oluruz.
***
### Güvenlik

OWASP 10(En yaygın 10 zaafiyet) için bilgim dahilinde mümkün olduğunca yeni mimarimizin güvenilirliğini, mevcut ya da potansiyel açıkları ve nasıl örtülebilecekleri ile ilgili çalışmaları da yürütebiliriz. Yan disiplinim diyebileceğim kadar tutku beslediğim ve asıl sanat olarak değerlendirilebilecek alan, güvenlik mimarisidir. Bu konuda da kesinlikle dış kaynaklara bağlı kalmadan kendi çapımızda belli bir noktaya kadar faaliyet yürütebiliriz.

***

## Mimarinin Avantajları
En başında altdizin yönetimi yapmak, çok sancılı bir süreç. Siz bunu tek seferde ıskartaya çıkartıyorsunuz; jeolokasyon odaklı SEO gelişiminde bu kaygıya sahip değiliz ve aslına bakılırsa bu, fark etmeden bile olsa dil konusunda hata yapılamayacağı anlamına geliyor. Bu perspektiften stratejiniz, çalışacağınız yazılımcı için mükemmel.

#### 1 - Kiminle çalışacağınızı seçmekte özgürsünüz.
Benimle çalıştığınızı varsayalım, bir sebepten yollarımızı ayırmak zorunda kaldık ya da artık benimle çalışmak istemiyorsunuz; bu teknolojilerin kullandığı dili ve yöntemleri anlayan herhangi bir insanı IT departmanınızda administrator koltuğuna oturttuğunuz an, her şey devroluyor. Tek bir kod tabanı var ve bakımını Denizli’de yapıp, her ülkeye yarım saat içinde yollayabiliyorsunuz. Her ülkede farklı yazılımcıyla çalışmaya gerek yok. Yapılan her doğru ve yapılan her yanlış, her ülkedeki uygulamaya doğrudan ulaşıyor. Takip etmek, yakalamak, geri dönüşleri inceleyip aksiyon almak çok daha basit. Biz şimdi kimi getireceğiz, bu iş nasıl hallolacak kaygısından kurtuluyorsunuz.

#### 2 - Redaktör ve içerik üretici masraflarımız var, biz istediğimiz sürece yazacaklar ve istemediğimiz sürece tüm ilişikleri kesilecek.
Sistemimiz üzerinde kimin yetki ve etki sahibi olduğunu doğrudan takip edebilecek, istenmeyen durumlara tek bir noktadan müdahale edebileceğiz. Tek bir içerik ürettiğimizi varsayalım, mevcut yaklaşımla merkezi API yaklaşımı arasındaki farklardan bahsedeyim.

Bir içerik yayınladık, dövme demirin moleküler yapısından ve nasıl şekillendiğinden bahsettik. İçerik 12 farklı dilde 12 farklı ülkede yayına girecek,

| Dağıtık Mimaride Nasıl Olacak?                                                                                                                                                                                                                         | Merkezi Headless CMS’te nasıl olacak?                                                                                                                                                                                                                                                                                                                                                                                               |
| ------------------------------------------------------------------------------------------------------------------------------------------------------------------------------------------------------------------------------------------------------ | ----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------- |
| Her bir içerik farklı ülke için tutulmuş yerel ya da denizaşırı yazara çevriltilecek, ayrıca redaksiyon ve kontrol için ikinci-yine süreçten bağımsız- bir otoriteye ihtiyaç duyulacak.                                                                | İçerik Türkiye merkezli yazarımız tarafından API’a push edildi, artık tüm altyapımıza yeni bir veri girişi olduğunu doğruca API’dan görebiliyoruz. Tüm yerel yazarlara talimat gitti ya da kendileri kontrol edip çevirmeye başladılar. Her metin tamamlandıktan sonra o dilin redaktörü tarafından kontrol ediliyor.                                                                                                               |
| İçeriğin yayınını sağlayacak olan kim? Yazan kişi çoğu zaman nasıl yayınlanacağı ile ilgilenmez, teknik birilerine ihtiyaç var. Düzenli şekilde ilgilenen birisi varsa metin ona iletilecek.                                                           | İçeriğin yayını sizin ya da süreci kontrol eden otoriteye kalmış, tek bir tıkla tüm çeviriler kendi portlarına push edilebilir ya da beğeni kazanamadıysa bekletilebilir/yok edilebilir. Her port için ayrı bir teknik sürece gerek yok, metin yazıldı ve yayın bekliyor.                                                                                                                                                           |
| Metni doğru yayınladığından emin olacağız. URL Path ve SEO-Adapted olduğu teyit edilecek, tüm kontrol prosesi firmadan ya da yine remote bir otorite sayesinde mümkün olacak fakat zaman kaybı ya da masraf kaçınılmaz.                                | Metnin yayınlanma süreci, zaten standart hale getirdiğimiz kurallar doğrultusunda gerçekleşecek. Her yerde aynı, her yerde standart. Firmanın prensipleri bu konuda da standart ve kaliteli. URL-Path her ülkede standart, arama motoru bunu beğenir. Hiçbir içerik kopya değil, sadece dil farklı. Duplicate Content ihtimali yok, kontrol dilediğimiz noktada sağlanacak. SEO uyumlu olduğundan henüz metin yayınlanmadan eminiz. |
| İçeriğin geri dönüş miktarları takip edilemeyecek ya da çok zorlaşacak, aldığı etkileşim, ne kadar verimli oldu, ne kadar tık aldı, gördüğü etkileşimi sürdürmek için aynı konuda yeni bir içerik yayınlayacak mıyız, bu yol haritasını kim çıkaracak? | İçeriğin geri dönüşleri standart bir şemada merkeze akacak. Her şeyi detaylı biçimde inceleyip, bir sonraki aksiyonu planlayabileceğiz. Kullanıcı neyi beğendi, hangi bilgiyi yakaladı? Net biçimde biliyoruz. Neyi doğru neyi yanlış yaptığımızı ayırt etmek çok daha kolay.                                                                                                                                                       |
| Bu stratejide öznelere karar vermek imkansız ve süreci kimin yöneteceğini bilmek çok zor, aktör sayısı çok fazla; takip edilemeyecek kadar fazla.                                                                                                      | Bu stratejide özneler tanımlanabilir, kimin nerede ne görev alacağı doğrudan seçilebilir ve süreci doğru bir hiyerarşide yönetebiliriz.                                                                                                                                                                                                                                                                                             |

***
## Alan Adı Seçimi
Görüşmemizden sonra ideal alan adı kaydı için neler yapabileceğimizi inceledim.
Domain seçiminde gözetilmesi gereken birkaç kural var, en temel prensip -> hatırlanabilir olması. Bu bağlamda underscore-dash (_ ve -) gibi özel karakterler ve sayılar kullanılmaması tavsiye ediliyor. Anahtar kelimeden yürüyeceğimiz için, birtakım seçeneklerle kısıtlıydık.

1. Forge/Ferforje transkripsyonu
2. Wrought Iron ya da aynı contexti içeren başka bir kelime/öbek

İncelediğim zaman aynı sektörde faaliyet gösteren markaların çoğunlukla Forging ya da Wrought Iron gibi tamlamalar yerine **Iron Works** öbeğini ya da doğruca bir ek olarak **Iron** kelimesini kullandıklarını fark ettim.
Örnekler;

**usaironworks.com** - Kullandıkları Header -> Iron Works U.S.A | Iron Doors, Railings,Gates, Fences ...

**stewartironworks.com** - Kullandıkları Header -> Stewart Iron Works | Timeless Custom Iron Works Projects

**dufferiniron.com** - Kullandıkları Header -> Sadece marka ismi -> Dufferin Iron® & Railings

Bu bağlamda, tercih ---ironworks ya da ---iron olabilir. Sonrasında daha detaylı şekilde tartışabiliriz.
***

## Uygulamanın Fonksiyonları İçin Yol Haritası
En başında sade bir landing sayfasında, PDF katalogları, lokasyon, marka tarihi ve çeşitli standart bilgiler barındıran tamamen düzenlenebilir fonksiyonel bir MVP(Minimum Viable Product) üretebiliriz.

Back-end için Strapi gibi bir Headless CMS ve kullanıcı ucu için SvelteKit gibi bir framework kullanmayı değerlendirirsek, bu scalable ve ideal bir teknoloji tercihi olur. Sonrasında katalogu interaktif hale getirebilir, istersek başka fonksiyonlar da entegre edebiliriz. Bu noktadan sonra uygulamayı mikro servislere parçalamak ve yeni modüller eklemek çok daha kolay olacağından; her şey inisiyatifinize kalmış.

İlerleyen aşamalarda katalogun tamamen interaktif hale gelmesi, yani web uygulaması üzerinden gezinebilir ve incelenebilir olması hedeflenebilir. Bulunduğunuz sektör için bu, muhtemelen en kritik adımlardan biri ve şu an güncel Türkiye portunuz bunu yapıyor, çok verimli olmasa da.

## GDPR, KVKK ve robots.txt ile sitemap üzerine net politikalar

Kullanılacak çerez ve robot politikaları, crawling’e ve kullanıcı verisini nasıl işlediğimize dair net kurallar çizip web sitesinin hem yasal, hem sektörel bakımdan meşru olduğunu açıklığa kavuşturacağız. Ayrıca izinsiz ve haksız bilgi elde edilmesi konusunda birtakım prensipler belirleyeceğiz ki bu bence gelişmiş rakip taleplerine/araştırmalarına karşı çok önemli bir adım. 

## Dokümantasyon ve özel personel eğitimine uygunluk

Süreci standartlara kavuşturduktan sonra bu alanda çalışacak personelin talimi, tutulması ve çalıştırılması daha mümkün ve daha ucuz hale gelecek. İçerik üretimi ve takibi için outsourcing ya da Türkiye pazarında çözümlere başvurulabilir, gerekli insan kaynağı kolayca sağlanabilir. Dokümantasyon ve eğitim modülleri ile SEO politikası konsuunda kendi personelimizin bilinçlenip daha az masrafla daha verimli operasyon yürütmesi hedeflenebilir.
## Mimarinin SEO Katkısı ve İzlenecek SEO Stratejisi

Mimarinin en büyük SEO katkısı, jeolokasyon odaklı ilerlemeci otorite. Her ülkede ayrı bir otoriter uygulamaya sahip olduğunuzda, kendi ağınız içerisinde link building yapmak ve trafik yönlendirmek zamanla kolaylaşır. Ayrıca veri girişi/çıkışı/güncellenmesi ne kadar standart olursa, SEO da bu durumdan o kadar fazla olumlu etkilenir. Bunu göz önünde bulundurarak hareket etmek en zaruri kısım. Ne kadar standart -> O kadar iyi ve yönetilebilir.

## Mikroservis Mimarisine Dönüşüm Kolay
### API-First development yaklaşımı
En başından itibaren API odaklı ilerleyeceğimizden, bunu bu sade ve basit haliyle bırakabilir ya da gelişimini sağlamak için mikroservis mimarisine geçişi mümkün kılabiliriz. Mikroservis mimarisi kısaca bir uygulamanın fonksiyonlarının mümkün olduğunca parçalanıp birbirinden bağımsız fakat köprü bağlantılarla senkron çalışmasıdır. Bu modele perakende ticaret için modüller eklenebilir ya da daha farklı özellikler geliştirilebilir.

## Docker/Kubernetes Swarm
Çaba çok büyüdüğünde, hizmet konteyner havuzuna çevrilebilir ve her fonksiyon parçası için ayrı departman ya da iş akışı yaratılabilir. Bu konu erken ve orta safhada ihtiyaç duyulacak bir şey olmadığından detaylandırma ihtiyacı duymuyorum.

***
### Kullanılabilecek Ek Stratejiler & Off-page SEO Çözümleri

### 1 - Mikro siteler ve Subdomain Stratejisi
Ürün yelpazesindeki en başarılı kalemler için ayrı product page’ler üretilebilir ve buraya akacak trafik, asıl web uygulamasına yönlendirilebilir. Bu, teknik zahmeti göze aldığınızda sektör için izlenebilecek verimli yöntemlerden birisi. Sadece marka adına değil, ürün adına da web sayfaları oluşturmak. Çok kısa ve sade olacağından, kendisine bağlı içeriklerle odaklanılan keywordde hızlı başarı elde edilebilir.

## 2 - Backlink trafiğini alışverişe çevirmek
Alışveriş yaklaşımıyla farklı web kaynaklarıyla iletişime geçip backlink alışveişi/trafiği yapabiliriz.

## 3 - 3. Parti Kaynaklara Yayılma
Video pazarlama(YouTube, TikTok, Instagram), medium.com, LinkedIn gibi sektöre dair veri akışı sağlanabilecek üçüncü kaynaklara yönelebilir, backlink sayısını bu yöntemle arttırabilir ve daha fazla trafik çekebiliriz ki bu mutlaka inceleyip uygulamamız gereken bir yaklaşım çünkü çoğu sektörde sık sık tercih ediliyor.


# Nasıl Ölçeceğiz?
1. Performansı ölçmek için keyword odaklı arama sonuçlarını inceleyecek ve organik trafiği mümkün olduğunca yakalayarak aldığımız geri dönüşü belirleyeceğiz.
2. Bu kaynaklardan kazanılan müşterileri işaretlemek için çeşitli yöntemlere başvurabiliriz.
3. Performans metriklerini düzenli takip edip, yapılan yanlışları rötüşlayarak ilerleyeceğiz.
4. İlerleyen dönemlerde radarımıza girecek kadar trafik çeken bir rakip olursa, shadow tekniklerle ya takip edeceğiz ya da geride kalmalarını sağlayacağız(kullandıkları tekniklere misilleme/performans analizi sonucu farklılıkların tespiti) bizden daha iyi yaptıklarını esas alıp uygulama, daha kötü yaptıkları alanlarda daha fazla makas farkı açma çabası.

***
# Hedef

## Beklenti 
Kullanacağımız tech-stack ve içerik/link odaklı SEO stratejisiyle, 6-12 aylık vadede hedeflediğimiz kelime havuzlarında etkileşim yakalamaya başlayacağımızı, başarılı bir açılma süreci geçireceğimizi düşünüyorum. Kullanılabilecek en optimum stratejiyi kurguladığımızdan, teorik olarak başarısızlığı imkansız. Sonucun vadesi değişse de ulaşılacak nokta hep aynı, bulunmak istediğimiz ülkelerde aramalara çıkacağız. Elbette bu, eğer orta vade başarı hedefleniyorsa bahsettiğim SEO stratejisi ile mümkün, öteki türlü ne kadar süreceğini öngörmek mümkün değil.

Yazılan uygulamanın başarısı, bir bakıma onu kurgulayan vizyonun ne kadar estetik bir yaklaşıma sahip olduğuyla ilgilidir. Ben, sizin markanızın bu vizyonu yaratıp sürdürebilecek yeterliliğe sahip olduğunu gördüm. Siz de aynı potansiyeli umuyorum ki bende yakalamışsınızdır fakat kendimden emin biçimde belirteceğim tek husus, birlikte çalışmaya karar verirsek bu vizyonu geliştirmek için tüm bilgi birikimimi ve her seferinde daha ileriye gitmek için tüm çabamı kullanacağımdır.

***
#### Takvim
İlk 2 haftada tasarım için mock-up ya da yetişmezse Worst Case Scenario olarak UI/UX diyagram paylaşabilirim, uygulamanın hem nasıl görüneceği hem de nasıl çalışacağı konusunda hatrınızda net bir taslak oluşur.

SEO-Adapted olmanın ne kadar süreceğini gerçekten bilmiyorum, affınıza sığınıyorum. Karşılaşabileceğimiz teknik aksaklıkların az olduğuna ve sürecin hızlı ilerleyeceğine inanıyorum, MVP uygulamaları ve merkezi API’ı birkaç ayda yayına sokabileceğimize eminim, bu süreçte SEO odak konusu olduğundan ciddi bir fine-tuning/cilalama aşaması gerekiyor. Bu fine tuning aşamasının yani SEO kalibrasyonunun ne sürede sağlanacağından emin değilim fakat beklentim en uzun süreyle 6~9 ayda bu multilingual SEO projesinin tam fonksiyonel olup hızla ivmelenmeye başlayacağı yönünde.

Süreci uzun ve sancılı görecek olursanız, bizim yapacağımız şeyin her bakımdan sıfırdan inşa olduğunu ve bunun marka itibarı/yayılma performansı açısından ziyadesiyle ileriye dönük bir yatırım olduğunu lütfen göz önünde bulundurun. Başarılı SEO, yüzbinlerce liralık reklam bütçesinden daha iyidir.

Benimle çalışmaya karar verirseniz, dilerseniz remote, dilerseniz de yine geçici ya da tam zamanlı olmak üzere firmanızda çalışmalarımı sürdürebilirim. Kendim Linux ortamında çalıştığım için slide hazırlamak ya da benzeri görevler biraz farklı ve nispeten zor olabiliyor. Kendim şahsen Windows ortamı kullanamam çünkü donanımım elverişli değil.
***

#### Sadece Uygulama
Eğer SEO aşamasına beni dahil etmek istemezseniz, ortalama 3 ay içinde uygulamaları deploy aşamasına getirip size teslim edebilirim ve SEO için başkalarıyla görüşebilirsiniz;
burada karşılaşacağınız tek dezavantaj Strapi ve SvelteKit’i tanıyan insan bulmak olacak. Benim kusurum az pratik ve portföy bulundurmamak, karşılaşacağınız insanların çoğu portföy sahibi olsa da yetkin iletişim kabiliyetinden yoksun olacak. SvelteKit üzerinde SEO yürütecek bir firmayı ben tanımıyorum, varsa da size yaygın olmayan bir teknoloji kullanmanızı fırsat bilip yüksek fatura çıkarır. Yaygın bir teknoloji kullanmamı isterseniz en yaygınlarını kullanırım, benim için kesinlikle sorun değil. Bu durumda da codebase’in yani uygulamanın kaynak kodunun karmaşıklığı artacak ve tuttuğunuz insanların performansından emin olamayacaksınız, şu an olduğu gibi. Bu kadar güncel, güzel ve sade teknolojilerle böyle büyük bir operasyon yürütüp başarı sağlayan marka sayısı iki elin parmağını geçmez. Her şeyin ilki olmak istiyorsak, birlikte çalışmamız çok uygun ve mükemmel.

Svelte, nispeten yeni bir teknoloji ve çok sade olmakla birlikte çok verimli. Halef programcılar bulabilir, hatta yetiştirebilirim. İnsan kaynakları masrafını kısmak için firmanın kendi teknoloji prensiplerine ve eğitim programına sahip olması oldukça güzel ve tercih edilebilecek en optimum yaklaşım.

Türkiye pazarında yazılım ve arama motoru optimizasyonu gibi konularda ciddi bir yanılsama var. İyi niyetiniz dahilinde rakamlara ve portföylere güvenerek hareket etmiş olabilirsiniz ki bu çok doğal ve doğru bir yaklaşım lakin maalesef bu coğrafyada bu alanlar fazla sanal ve gözlemlenemez olması dolayısıyla manipüle ediliyor. Yaratılan sentetik başarı ve yeterlilik algısıyla müşterinin ikna olması sağlanıyor.

***
### Recovery 
Kullanılan stratejinin başarısız olması durumunda izlenebilecek alternatif bir stratejiye ihtiyacımız var fakat o stratejiyi kurgulama ihtiyacında değilim zira her şeyi kitabına uygun yaptığımızda başarısız olmanın ihtimali yok, tek fark vade olabilir; o da yakalanan ilk analizlerle hızlıca öngörülebilir. Kaldı ki yapılacak tüm masraftan ve çekilecek tüm zahmetten sonra, bu projeyi geri çekmek akıl karı da değildir. Geriye dönük recovery mümkün olmayacağından, sadece masraf kalemlerinde yeniden kurgu mümkün olabilir:

#### Exit Strategy
1. Redaksiyon ve yeni içerik üretimi ile reklam çıkışları durdurulur, sürdürülen düzenli masraf kalemi yok edilir ve otoritenin kendi kendine mevcut içerik havuzuyla gelişmesi beklenir.
2. Hostingler mevcut düzende masraf yaratıyorsa, ucuz alternatiflere ya da tavizlere gidilir, barındırma masrafları yok edilir/azaltılır
3. Mevcut uygulama ve içerik altyapısı için inovatif/farklı bir SEO stratejisi geliştirilir ve baştan başlanılır fakat hiçbir SEO stratejisi kapsam bakımından bundan ötesini başaramaz zira bu metni hazırlarken çok doğaçlamacı olmama rağmen değinilebilecek en önemli noktalara değindim ve ötesi için yapılabilecek pek bir şey yok.
4. Exit tercih edileceği vakit, yapılan her şey kar olarak kalır ve yapılmayacak olanlar da kurtarılmış masraf olarak değerlendirilir.

## Çıkış ve Şahsi Mektup
SEO, kavram itibariyle prestijini kaybediyor. Google, arama sonuçlarında ve içerik süzme konusunda AI ithamlarıyla karşı karşıya. SEO uygulamalarının ne kadar verimli olduğu ve eskisi kadar önem arz edip etmediği konusunda hayatını SEO uygulamalarından kazanan mühendislerin dahi endişeleri var. Sektörünüz gereği misilleme babında yapay zeka uygulamalarını kullanmanız çok zor ve orta vade beklentilerinize ne çeşit cevaplar alacağınızı kestirmek mevcut markette/arama motorlarında zor.

Google artık içerik değerlemesi için sabit algoritmalar yerine yapay zeka kullanıyor, kendi bağımsız modelleri bulunduğu için bunu ne şekilde modifiye ettikleri ve kıstas olarak hangi parametreleri kullandıkları belirsiz. Bu AI değerlemelerinin SEO uygulamalarını tamamen yok edebileceğine dair fikir yürütenler var. Yine de şahsi kanaatime göre SEO uygulamalarına uygun stratejiler, AI değerlemelerden de geçer not alabilir zira bilginin esas olduğu bir ortamda parametreler ne kadar değişirse değişsin; bilgiye verilen değerin objektifliği sarsılamaz. Birlikte çalışırsak, bu dönemi de birlikte atlatacağımızı ve gerekli aksiyonu alacağımıza inanıyorum. 

Dilerseniz firmanızda bu operasyonla ilgilenen ya da bu operasyonda görevlendirilecek herkese yönelik daha sade, anlaşılabilir ve genel bir bilgilendirici sunum hazırlayabilirim. Lise yıllarımdan beri münazara ve konuşma geçmişi taşıyorum ve bu benim hobim sayılacak kadar tutkulu olduğum bir konu.

Hizmet verebileceğim tek alan bu değil. Daha önce bulunduğum firmada daily task automation konusunda çalışmalar yaptım ve stok takibi konusunda birtakım kurallar/metodlar yarattım. Çok verimli ve başarı sağlayan, kritik nitelikte hatalar yakalayan bir yaklaşımdı. Birlikte çalışırsak sadece web sunumu konusunda değil, siz de dilerseniz iş akışı konusunda inceleme ve geliştirme yapmayı çok isterim.
***
### Şahsi Mektup
Necip Bey, beni kendi ofisinizde şahsen ağırlayıp saatlerinizi probleminizi anlatmaya ve beni dinlemeye ayırdığınız için çok teşekkür ederim. Umuyorum ki bu metin, size markanızın gelişmesi konusunda çok şey katacak. Portföyüm olmamasına rağmen uzunca konuşmanız bana benimsenecek, güzel hatırlanacak bir iş görüşmesi anısı yarattı. Mütevaziliğiniz ve şans tanımış olmanızdan mütevellit müteşekkirim.

Ülkemizde web geliştirme hala PHP ve JQuery ya da WordPress gibi basite kaçan çözümlerle savsaklanıyor. Bu teknolojiler her ne kadar berbat denecek kadar kötü ya da tamamen verimsiz denecek kadar eski olmasa da artık PHP’nin Laravel ya da Symfony olmadan kullanılması, uygulamada JQuery bulunması saçma. Ricam, fikir sahibi olmanız için web geliştirmeyle ilgili rastgele makaleler okumanız. Siz, doğrudan orta ya da büyük ölçekli bir işin asli sorumlusu olduğunuz ve bu dönemde markanızın internet varlığı için endişe duyduğunuz için ufkunuzu genişletmekte çok faydası olur. Çok spesifik olmadığı sürece herhangi bir şey okuyabilirsiniz. Sadece 3 gün bu alanda  birkaç genel deneyim ya da geliştirme makaleleri okuduğunuz an muhatap olduğunuz yerel çözümlerin yetersizliğini fark edeceksiniz.

Çapraz disiplinlerde gelişme arzusu bulunan alaylı bir programcı olarak, fayda yaratabileceğimden kuşkum yok.

Her daim sağlıklı, amacınızda muvaffak olmanız dileği ve en önemlisi,
Saygılarla
Hakan Altay Ağyar, 
15 Mayıs 2025

